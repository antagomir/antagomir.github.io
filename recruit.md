---
layout: name
title: Home
section: Home
---


Haetaan tohtorikoulutettavaa: biolääketieteellinen data-analyysi ja mikrobiekologia
=======

**Haemme** tohtorikoulutettavaa biolääketieteellisen data-analyysin alalle Turun yliopistoon. Suositeltu aloituspäivä on 1.2.2018.

**Hankkeessa tutkitaan** ihmiskehon mikrobiekosysteemien vaihtelua ja terveysvaikutuksia suurissa väestökohorteissa. Tutkimuksessa painottuvat laskennallisen tieteen ja bioinformatiikan menetelmien kehittäminen ja soveltaminen ajankohtaisessa mikrobiologian tutkimuksessa yhteistyössä johtavien koti- ja ulkomaisten yhteistyökumppanien kanssa. Tutkimus edistää sekä alan perustutkimusta että sovelluksia, ja väitöstyö tarjoaa mahdollisuuden myös kattavien valmiuksien omaksumiseen modernin data-analyysin alalla. Väitöskirja tehdään Turun yliopistossa; ohjaajina toimivat Dos. Teemu Niiranen (Lääketieteellinen tiedekunta) ja Dos. Leo Lahti (Matematiikan ja tilastotieteen laitos).

**Odotamme** tohtorikoulutettavalta itsenäisyyttä, yhteistyökykyä, analyyttisiä valmiuksia, erinomaista opintomenestystä ja kykyä työskennellä monitieteisessä ympäristössä. Toivomme vankkaa taustaa matemaattisilta aloilta (matematiikka/ fysiikka/ tilastotiede/ ekologia/ informatiikka/ tietojenkäsittelytiede tai vastaava). Kokemus tilastollisesta ohjelmoinnista (R/Python/Matlab) ja bioinformatiikasta katsotaan eduksi. Sujuva suomen- ja englanninkielen taito ovat välttämättömiä. Paikkaa voi hakea maisterintutkinnon suorittanut tai pian valmistumassa oleva opiskelija. Hankkeen aloittamista gradulla voidaan harkita. Jatko-opiskelijaksi hakevan tulee täyttää hakukriteerit.

**Palkka** mahdollistaa täysipäiväisen jatko-opiskelun perustuen yliopiston yleiseen palkkausjärjestelmään (tasot 1-4). Peruspalkka on 1808,42-2475,31 e/kk. Lisäksi maksetaan henkilökohtaiseen suoritukseen perustuva palkanosa, enintään 46.3 % peruspalkasta. Koeaika on 4 kuukautta.

**Haku** on avoinna toistaiseksi ja voidaan täyttää sopivan hakijan löydyttyä. Toivomme hakemuksia englannin kielellä. Hakemuksen tulee sisältää motivaatiokirje (1 sivu), CV (1-4 sivua), kopiot tutkintotodistuksista (kurssit ja arvosanat) sekä 1-2 suosittelijan yhteystiedot (nimi, työpaikka, sähköposti).

**Hakemus & lisätiedot**: Teemu Niiranen <tejuni@utu.fi> / [Leo Lahti](http://www.iki.fi/Leo.Lahti) <leo.lahti@utu.fi>


