### Tohtorikoulutettava / Projektitutkija / Tutkimusavustaja

**Haetaan määräaikaiseen työsuhteeseen ajalle 1.7.2017 – 30.6.2019 jatko-opiskelijaa / projektitutkijaa / tutkimusavustajaa biolääketieteellisen data-analyysin alalla** (Suomi / Belgia)

 
**Jatko-opiskelupaikka biolääketieteellisen data-analyysin alalla** on avoinna Dos. [Leo Lahden](http://www.iki.fi/Leo.Lahti) tutkimusryhmässä (Turun yliopisto, Matematiikan ja tilastotieteen laitos). Hanke tarjoaa erinomaiset mahdollisuudet kartuttaa laajalti sovellettavia data-analyysivalmiuksia sekä uuden tutkimuksen tekemiseen nopeasti kasvavalla tutkimusalalla. Hanke keskittyy ihmiskehon mikrobiekosysteemien laskennalliseen mallitukseen. Rahoittajana on Suomen Akatemia. Suositeltu aloituspäivä on 1.7.2017.

**Työnkuva** Paikka on suunnattu täysipäiväiseen tutkimukseen ja jatko-opiskeluun ja sisältää tavanomaisen osallistumisen opetus- ja tutkimuksen tukitehtäviin. Hankkeen tavoitteena on muodostaa kokonaiskuvaa ihmiskehon mikrobiekosysteemien järjestäytymisestä, dynamiikasta, ja terveysvaikutuksista. Tuloksilla on perustutkimuksen lisäksi sovelluksia mm. henkilökohtaisessa lääketieteessä. Työtehtäviin kuuluu ensisijaisesti modernien tilastomenetelmien kehittäminen, jossa voidaan yhdistellä koneoppimisen, ekologian, bioinformatiikan, sekä muiden relevanttien tutkimusalojen lähestymistapoja. Hakijalla on mahdollisuus päästä mukaan Turun biolääketieteelliseen tutkimusyhteisöön ja työskennellä koti- ja ulkomaisten yhteistyökumppanien kanssa. Hanke alkaa 6-12 kuukauden liikkuvuusperiodilla VIB/KU Leuvenin yliopistossa Belgiassa professori [Jeroen Raesin tutkimusryhmässä](http://www.vib.be/en/research/scientists/Pages/Jeroen-Raes-Lab.aspx) yhdessä Dos. Lahden kanssa.

**Hakukriteerit** Hyvän opintomenestyksen lisäksi hakijalta odotetaan itsenäisyyttä, hyvää yhteistyökykyä ja analyyttisiä valmiuksia. Hakijalla tulisi olla mainittavaa taustaa matemaattisissa/tilastotieteellisissä aineissa, kokemusta tilastollisesta ohjelmoinnista (esim R/Python/Matlab/Julia/tmv). Kokemus bioinformatiikasta katsotaan eduksi. Sujuva englanninkielen taito on tarpeen. Paikkaa voi hakea myös loppuvaiheen perustutkinto-opiskelija, joka on halukas tekemään aiheesta gradun ja jatkamaan tämän jälkeen jatko-opintoihin. Jatko-opiskelijaksi hakevan tulee täyttää tavanomaiset kriteerit ja läpäistä hakuprosessi.

**Palkka** Palkkataso riippuu opiskeluvaiheesta ja perustuu yliopiston yleiseen palkkausjärjestelmään. Palkka mahdollistaa täysipäiväisen jatko-opiskelun. Koeaika on 4 kuukautta.

**Suorituspaikka** Turun yliopisto on kansainvälinen tutkimusyliopisto, jossa on aktiivinen biolääketieteen tutkijayhteisö. Dos. Lahden tutkimusryhmä [Matematiikan ja tilastotieteen laitoksella](http://www.utu.fi/en/units/sci/units/math/Pages/home.aspx) keskittyy modernin data-analyysin teoriaan ja sovelluksiin monitieteisessä tutkimusympäristössä. Työskentelykielenä ovat Suomi ja Englanti. Hanke alkaa 6-12 kuukauden liikkuvuusjaksolla Prof. Jeroen Raesin tutkimusryhmässä VIB/KU Leuvenin yliopistossa Belgiassa.

**Hakuohjeet** Haun takaraja on 26.5.2017. Lisätietoja Dos. Lahdelta. Tarkemmat tiedot ja linkki hakulomakkeeseen löytyvät [Turun yliopiston rekrytointijärjestelmästä](https://www.utu.fi/fi/Yliopisto/yliopisto-tyonantajana/avoimet-tehtavat/Sivut/home.aspx) (ID 3662).